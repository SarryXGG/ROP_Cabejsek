Pole je strukturovaný datový typ. Proměnná typu pole slouží k uchování více hodnot stejného typu. Každá z těchto hodnot se ukládá do samostatného prvku pole a v paměti jsou uloženy za sebou. Například chceme uchovat 100 hodnot typu int, nemusíme deklarovat 100 různých proměnných, ale vytvoříme jednu proměnnou typu pole s rozměrem 100. V paměti se tak alokuje oblast, která je pomyslně rozdělena na 100 částí - prvků. Každý prvek má svůj index, což jsou v tomto konkrétním případě celá čísla od 0 po 99. První prvek má index 0, druhý index 1, třetí 2, …, poslední prvek má index 99.
Na vstupu je celé číslo n a n-prvková posloupnost znaků. Posloupnost načtěte do pole a poté ji vytiskněte v obráceném pořadí.
Na vstupu je celé č. n a n -prvková posloupnost celých čísel. Spočtěte aritmetický průměr prvků posloupnosti a vypište všechny prvky, které jsou větší než tento aritmetický průměr.
Na vstupu je celé č. n a n -prvková posloupnost čísel. Vypište všechny prvky a jejich pozici (pořadí), které jsou větší než poslední prvek. Pokud není žádný prvek větší než poslední, vypište o tom zprávu. (Nastane, pokud je poslední prvek největší)
Na vstupu je dáno celé číslo n. Do pole vygenerujte n celých čísel z intervalu 1..10. Vygenerované pole zobrazte. Zjistěte, zda existuje nějaký prvek pole dělitelný prvkem posledním a vypište první z nich. Použijte logickou proměnnou ke zkrácení běhu programu.
Do pole P vygenerujte 20 náhodných reálných čísel z intervalu <0;50) a prvky vypište. V poli najděte maximum a minimum a tyto dva prvky vyměňte. Takto změněné pole zobrazte.
